
        <html>
            <head>
                <meta http-equiv=""Content-Type"" content=""text/html; charset=utf-8"" />
                <title>来果禅师语录：以宗谤教四则_吉祥果</title>
                <link href=""http://simg.sinajs.cn/blog7style/css/conf/blog/article.css""
                      type=""text/css"" rel=""stylesheet"" />
            </head>
            <body>
                <h2>来果禅师语录：以宗谤教四则_吉祥果</h2>
                <p>By: <em>原创_吉祥果</em> 原文发布于：<em>2018-04-14 13:05:57</em></p>
                    
		<div id="sina_keyword_ad_area2" class="articalContent   newfont_family">
			<div><font STYLE="font-size: 18px;" COLOR="#990030">来果禅师语录：以宗谤教四则</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">谤扶宗浅说卷一</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">扬州高旻寺来果着</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">门人 达本编辑</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">道 定校 对</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">宗谤教四则</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">宗门一事。始自如来。雪山苦行六年。腊月八夜覩星悟道。为宗门见性明心之首创。继则灵山会上。世尊拈花。迦叶微笑。为宗门传佛心印之正规。再则达摩西来。九年面壁。一花五叶。为东土第一代禅宗初祖。自此灯灯相续。法法相传。大倡拈花。宗门鼎盛。如来教自汉而来。达摩禅从梁而始。由是禅教并行。胜负角立。互谤之声蜂起。门庭之立竞争。今将谤端特略录出。逐条解释。免谤者多种恶因。闻谤者多培谤种。否则痛哉。自他俱害。福慧兼伤。只图一时快口。岂防万劫火坑。古云。欲得不招无间业。莫谤如来正法轮是也。宗门谤教有四。</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">宗谤教一</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">谤云。一切经教。首由悟心。再可宏教。始傚世尊雪山悟道。鹿苑谈经之先范。势必先入禅宗。深悟心理。方为大功。果能先宗而後教者。教理之妙。皆从悟心流出。随发一言。无不是教。</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">解谤曰。大悟者。唯佛一人。其他皆次之。能在末法世中。为人解说一句半句佛经。令人种大善根。拥护三宝者。此人即与如来现身说法无异。杂录云。其人戒定虽赢劣。善能说法利多人。若人供养此人者。胜供十方一切佛。斯人不但与佛无异。足可胜过诸佛无疑也。</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">宗谤教二</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">谤云。佛说一切法。皆为治病之药方。讲教者。善能说得药方。倒背如流。与自己身心习气。尚未动着。依文解义。乘戒教人。利养名闻。终其身而不懈。似此不但人之大病不能医。及自己转身之重恙将何能治。</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">解谤曰。如来经教。只要有处可宏。有人可听。宏教者。尽量发挥。终身不懈。不顾他人解否。不顾自已昇沉。以利人为事业。以宏法为家务。不但今生如是行。及世世生生亦如是行。众生虽广。不难度尽。诚大菩萨乘愿再来人也。
。。。
又谤云。听教者。学经之广。记忆之多。尽毕生之能。只许是个读药方之学者。直到自己生死大病到来。满腔佛法。一腹学才。不能医治。悔何及乎。</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">解谤曰。学教之人。尽一生能力苦学者。近时鲜得其人。只要将佛所说治众生生死大病之药方。读熟记取。观机逗教。尽此一生。置身教海。别无他事。此人真法门龙象。次则能学一年半载。或一日半日。极至於学得一句半句者。现身为学地。佛法之良材。转身为弥勒。成佛之爱子。首会得度。幸何如之。</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">宗谤教三</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">谤云。纸上学道。终是入海算沙。说食不饱。任是讲得天花乱坠。终与自己没交涉。</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">解谤曰。能在纸上学道者。终许是个道人。其为藉教明心何。假使世谛流布之庸人。逼他入海尚难。算沙其可得乎。说食不饱者。切望尽世间人说食。不容片刻间断。极至於废寝忘飱说食。不饱者。不求饱。只求说食也。如是我佛之大法。将末世一切众生。一网打尽。快也何如。不愿入海者。不肯说食者。今日大有人在。。。
又谤云。如梁之云光法师。金陵说法。天雨宝花。不遵佛制。误食牛肉。人问法师。食肉可有报乎。答曰。食而不食。转身变牛。犁耕鞭挞。识者问曰。今日可是疼而不疼乎。该牛闻之。双眼泪流。如雨直下。</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">解谤曰。云光法师乃大菩萨现身说法。感天雨花。诚非细事。今古可有一二者乎。更对於末世不信持斋之人。显示身後定获果报。故示现身前食而不食。身後疼而不疼之铁证。实是痛念行人。悲愍有加。令人知因识果。感报毫不差殊。庆哉云光法师者。真显扬密化之大悲菩萨也。</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">宗谤教四</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">谤云。教下说得一丈。不如宗门行得一寸。一丈之说。如风过树。一寸之行。点地实行。果能说之於口。行之於心。如是言行相应。何道不成。单说不行。如说过不改。</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">解谤曰。说多乃虚。行少即实。诚然。要知学得多。说得多。记得多。讲得多。一则代佛行化。一则言说即行。此语人难尽信。类如大风过树。树不动。则言不关心。由风不动树也。风既动树。言必关心。不但口行。心口并行也。岂非铁证乎。。。
又谤云。说得顽石点头。不能逃阎君手。若能藉教明心。明心之法。不以说代之。必依明心之法行之。可得无咎。</FONT></DIV>
<div><font STYLE="font-size: 18px;"><br /></FONT></DIV>
<div><font STYLE="font-size: 18px;">解谤曰。讲经﹑听经﹑看经﹑拜经﹑疏经﹑注经﹑印经﹑请经。悉名为行。人果不信。且看晋之道生法师。因人谤一阐提人无佛性。道生法师言有佛性。争持不下。道生法师即弃讲入山。一日思一闸提有无佛性义。对石立誓曰。一阐提若无佛性。石不能动。若有佛性。石即点头。生公讲到有佛性否。顽石如人。点头数下。如是迄今。有生公说法。顽石点头之古语。言说即行。早逃阎君手。证验者何。能说到无情之顽石点头。阎君见之。骇得魂飞天外。恐阎君早落法师之手矣。明也。宗门谤教之伎俩。不值一解。诚然也。教谤宗亦四</FONT></DIV>							
		</div>
						
                <p><a href="index.html">返回目录</a></p>
            </body>
        </html>