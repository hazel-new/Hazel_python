
        <html>
            <head>
                <meta http-equiv=""Content-Type"" content=""text/html; charset=utf-8"" />
                <title>《末罗王经》愚公移山，佛教版本</title>
                <link href=""http://simg.sinajs.cn/blog7style/css/conf/blog/article.css""
                      type=""text/css"" rel=""stylesheet"" />
            </head>
            <body>
                <h2>《末罗王经》愚公移山，佛教版本</h2>
                <p>By: <em>福慧果</em> 原文发布于：<em>2019-09-19 06:27:29</em></p>
                    
		<div id="sina_keyword_ad_area2" class="articalContent   newfont_family">
			<div><font STYLE="font-size: 18px;" COLOR="#FD0AEB"><b>《末罗王经》愚公移山，佛教版本</B></FONT></DIV>
<div><font STYLE="font-size: 18px;" COLOR="#15FF0D"><b>====================</B></FONT></DIV>
<div><font STYLE="font-size: 18px;"><b>　　闻如是。一时佛在舍卫国祇树给孤独园。与千二百五十比丘俱。时有国王。号曰末罗。土地丰沃。士民壮勇。其国中有方石。周旋数十里。当于王道。群臣共议。启王徙石。王便料选国内。<font COLOR="#0618FD">凡得九亿人。令掘徙石。乃历年月。人民疲极。不能动石。</FONT><font COLOR="#FF0DF8">佛念人民愚痴。空自勤苦。而石不移。即呼阿难。与俱往。如弹指顷。便到其国。</FONT>佛时作沙门。被服住于石边。谓人民言。用何故掘徙此石。初无应者。如是至三。人民恚言。我掘此石。勤苦经年。卿何等人。反来问我。各自委去。<font COLOR="#FF10EC">佛即时笑。以足指挑石。手受之挑置空中。复以手受住之于地。</FONT>佛便放光明现相好。九亿人见佛威神。莫不震悚。皆叩头言。吾等愚痴。不别真伪。将何神天。佛言。我是佛也。人民问言。佛用何等力能举此石。</B></FONT></DIV>
<div><font STYLE="font-size: 18px;"><b>　<font COLOR="#FF7E00">　答言。我以四力举此石。何等为四。一为精进力。二为忍辱力。三为布施力。四为父母力。何等为精进力。谓不杀盗淫欺。广陈经法。开导人物。未曾懈怠。是为精进力。何等为忍辱力。敢有残害毁辱。加恶于我。我心如地。无所不受。是为忍辱力。何等为布施力。谓以国土珍宝妻子头眼。悉以施人。意无恨悔。是为布施力。何等为父母力。谓受父母身体哺乳育养之恩。或从地积珍宝。上至二十八天。悉以施人。不如供养父母。是为父母力。</FONT></B></FONT></DIV>
<div><font STYLE="font-size: 18px;"><b>　　人民复问言。尽复有何等力。佛言复有四力。何等为四。谓生老病死。是为四力。</B></FONT></DIV>
<div><font STYLE="font-size: 18px;"><b>　　复问言。佛当常住于世不。佛言。我亦当般泥洹。人民言。佛乃神圣相好金色。当世希有。犹尚般泥洹。何况我曹王及臣民。九亿人同时意解。乞受五戒十善。归命三尊。结解垢除。即得须陀洹道。</B></FONT></DIV>
<div><font STYLE="font-size: 18px;"><b>　　阿难整衣服。为佛作礼白言。是王及与九亿人。皆有何功德。今闻经即得解疾。佛言。乃昔俱留先佛时。王及国中九亿人。同时立志。或受五戒十善者。或持斋者。或然灯者。或烧香散华者。或讽诵经者或听经者。今故来会。闻经即解。</B></FONT></DIV>
<div><font STYLE="font-size: 18px;"><b>　　诸比丘欢喜。前为佛作礼。</B></FONT></DIV>							
		</div>
						
                <p><a href="index.html">返回目录</a></p>
            </body>
        </html>